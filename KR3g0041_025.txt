# -*- mode: mandoku-view; -*-
#+TITLE: 星學大成
#+DATE: 2015-08-24 23:13:01.731569
#+PROPERTY: ID KR3g0041
#+PROPERTY: BASEEDITION WYG    
#+PROPERTY: JUAN 卷二十五
<pb:KR3g0041_WYG_025-1a>¶
欽定四庫全書¶
　星學大成卷二十五¶
　　　　　　　　　　　　明　萬民英　撰¶
　　唐一行禪師五星秘文註解¶
人命稟天八字分辨窮其本源胎元尤顯察乎德籍究¶
乎四善知富知貴知貧知賤¶
　(德者歲星籍者生時四善者年月日時四殿也胎元/者生月前第十位是也如殿内有官星身命坐其一)¶
　(二位或對拱相照皆是貴命/不拱照者雖富而不貴顯)¶
<pb:KR3g0041_WYG_025-1b>¶
魁符權印斗鬼飛亷論極限位天地並參究其虚實禍¶
福俱全¶
　(魁符權印解見前印者時也斗/者胎元也鬼與飛亷俱詳前篇)¶
刑的刼亡尸舌貫欄祿馬陽刃善惡亦專¶
　(伏尸貫舌欄干貫索並詳/前篇陽刃在命主性重)¶
金匱生氣難値衝年太歲輪運卯酉門關天驛地驛妙¶
不可言亦合貴人其理顯然¶
　(太歲天空之類驗其當生考其流年門關者午年卯/酉為鬼門關之地遇凶星則十分凶平常亦有灾晦)¶
<pb:KR3g0041_WYG_025-2a>¶
　(有大吉星則可吉矣天驛正己二申之類六合子與/丑合之類如子上有凶吉丑上亦有半凶貴人能化)¶
　(凶/也)¶
太陽正宫不易天地太陽偏處前後三四吉殿凶宫凶¶
先吉位扣其的時禍福極大流曜流魁宜當審秘¶
　(如太陽在正宫之中則天地不易安處正中如太陽/方過交位之地則安命不可移易如淺則有傷天地)¶
　(造化正氣如深則易四時之位如交宫淺則易三歲/之位須當論其淺深如年三十七歲方交官祿宫得)¶
　(吉限則三十四歲與四十歲上下吉與不吉當詳/口訣又當問其生時之的吉凶禍福無不驗矣)¶
三限變化四正三方有尅無犯必致死亡無尅有犯難¶
<pb:KR3g0041_WYG_025-2b>¶
直何妨本値二三末過十祥本末全遇此處大亨遇生¶
福輕遇𦔳福長日星先交歲歲一陽空空之妙細宜審¶
詳¶
　　琴堂碎金¶
富貴論乎格局貧賤究乎經垣星有順行必驟作而乆¶
貴宿皆凶布處困厄而不延三三五五惟主聰明實實¶
空空反其賤榮衝駕獨立驀駕無情至若吉曜當空少¶
易育而壯滯凶星入命少困厄而壯亨宫宫遇吉到老¶
<pb:KR3g0041_WYG_025-3a>¶
終作賢良一限逢空他吉而終發積水為貌主豈宜逢¶
土金作福神火來悽楚熒惑為官水見䟦扈若遇鎭陽¶
破祖榮祖遷煞逢凶旅况貧苦如遇吉神矗顯他所若¶
乃火居妻位妻須重娶土入妻宫妻娘無貌(若在木垣/炁位别論)¶
火水火孛蚤見孤孀金火金羅刑尅非常喜水喜土於¶
田宅宜木宜日於財鄕子孫利金木陰陽兮炁孛非祥¶
奴僕宜四餘兮尅能戰爭且比夫一星為吉値生煞而¶
同途乃吏曹僧尼兮終非善之徒合局而帶貴煞兮性¶
<pb:KR3g0041_WYG_025-3b>¶
髙顯而為武夫主星䧟煞而反凶兮非離祖即應貧孤¶
何以一身為髙强兮别其上下何以為限之駁雜兮致¶
死無訝¶
　　獨歩鈎𤣥琴堂秘訣¶
　二曜麗天　歲功成兮　五星垂象　人事應之¶
　所以月將　加臨生時　先觀主曜　起處髙低¶
　次察身宫　泊處安厄　命居寶瓶舉一以例其餘¶
　主星屬土　飛加卯戌(恩/地)最為得所　更遇火羅(恩/星)¶
<pb:KR3g0041_WYG_025-4a>¶
　同行燕魯(寅/戌)或在周齊(午/子)蛟龍雲雨　如躔晉楚(申/己)¶
　有力如虎　其他一體　定其賓主　太陰泊處¶
　其理一同　但嫌木炁　與之迎逢　踏實無救¶
　乃為真凶　火羅化之　和氣春風　分其向背¶
　究其實空　身命旣定　次求官福　生尅旣明¶
　次看垣局　拱處如朝　夾處如矗　日月拱命¶
　把麾開纛　日月照母　大貴榮祿　更有漏關¶
　兼處煞祿　拱祿固榮　拱煞要伏　月為初主¶
<pb:KR3g0041_WYG_025-4b>¶
　日作中年　時為末主　限歲推遷　吉凶之變¶
　深不可言　四柱六甲　與天地叅　天地二盤¶
　吉凶詳看　年月日時　四柱實地　實地有星¶
　禍福非細　坎離乾巽　六甲空位　空位有星¶
　吉凶倒置　亘古真機　神仙所秘　桃梅不李¶
　鐵石匪金　且如人命　立巳與申　以水為主¶
　難以金論　官福田財　見土俱沉　日月逢之¶
　損自傷親　天元納音　土屬則妙　土入命宫¶
<pb:KR3g0041_WYG_025-5a>¶
　更為吉兆　或坐財宫　尤為𦂳要　丁未在戌¶
　一水獨照　富有家資　仍嫌孛曜　二主臨財¶
　萬頃良田　官福居垣　佩印乗軒　身命逢官¶
　富貴天然　或居殿駕　近君承宣　惡煞戰破¶
　刑害綿綿　武官帶煞　一有格目　僧道九流¶
　主䧟三六　離祖過房　遷田不足　寅申巳亥¶
　四重之局　人命立之　事多反覆　吏曹之命¶
　禍福多專　刑不守籍　必在身元　或居相地¶
<pb:KR3g0041_WYG_025-5b>¶
　刑賞難蠲　吉處十分　享用亦全　官星滿用¶
　凡骨可仙　祿馬貴人　太歲所攝　坐命安身¶
　富貴雄傑　歲對為衝　歲後為驀　身命逢之¶
　悖逆驀越　更値星曜　言其優劣　流年遇之¶
　衝驀一般　看在何方　宫定其端　刼亡刃害¶
　殘破迍邅　的煞淫神　汨沒流連　唯有大煞¶
　最主威權　身命逢主　有為作畧　小人遇之¶
　膽大心惡　以上煞星　驗其生尅　尅我命主¶
<pb:KR3g0041_WYG_025-6a>¶
　不可救藥　更有直星　狂怪凡百　八煞宫主¶
　號曰難星　四柱身命　不可交迎　午未二宫¶
　君后之位　不論生尅　所畏難星　土計木炁¶
　最忌侵&KR0466;　歲德朝垣　得地者貴　福官守籍¶
　相生者榮　諸星互垣　有忌有制　富人之命¶
　體弱用强　金木同位　水火同行　為富不仁¶
　故多戰爭　拱夾田財　不値空亡　田連阡陌¶
　千倉萬箱　朝天拱斗　乾坤互合　日月逢生¶
<pb:KR3g0041_WYG_025-6b>¶
　日月拱夾　日土晝合　火月同宵　二曜朝陽¶
　一星伴月　福祿互聚　皆為貴格　洞微大限¶
　各有定方　命宫子丑　依數而行　體用俱全¶
　如木逢陽　假如水命　水喜長庚　有一遇土¶
　輕重酌量　更詳後限　是凶是吉　後限勝前¶
　庶幾可入　後限不利　如何得出　體用互空¶
　歸歟可必　空不盡者　逢衝帶實　吉星得用¶
　却又嫌衝　寅逢己亥　水日無㓛　更有天空¶
<pb:KR3g0041_WYG_025-7a>¶
　䑕忌牛宫　吉凶輕重　直類旬中　虎符喪吊¶
　次第推窮　女人最𦂳　身與福德　五八更好¶
　子貴無厄　水星不淸　血氣不調　居奸娼妓¶
　咸池水孛　相貌必好　夫宫必離　身星䧟弱¶
　子曜居髙　乃生貴子　因有稱呼　夫坐三六¶
　淫賤暌孤　寅亥金水　旺子榮夫　剛嚴貞固¶
　土羅計都　五星六曜　四時一體　三春之木¶
　逢金亦美　各有善惡　要知其類　用識其源¶
<pb:KR3g0041_WYG_025-7b>¶
　土能生水　仰觀俯察　應如符契　吉凶亦然¶
　或貧或富　隨其後先　以時正命　毋以貌觀¶
　顚倒之顚　𤣥中之𤣥　非人勿語　得人而傳¶
　　琴堂五星集　四言獨歩¶
　看命之法　先看命主　起處髙低　富貴貧苦¶
　飛昇實地　根本厚許　主喜入垣　恩喜别遇¶
　煞曜居垣　限逢財聚　弱地弱宫　浮業蕩祖¶
　次看身星　三合朋侣　命母相依　安然若堵¶
<pb:KR3g0041_WYG_025-8a>¶
　三看限逢　用星而取　限主髙强　求謀遂緒¶
　官福田財　光我利我　奴兄疾相　途見縈我¶
　不論生尅　吉凶如數　須看空亡　詳在四柱¶
　年管平生　月先廿五　日後廿五　五十時主¶
　陽年陽空　陰空陰取　當時者空　方為的語¶
　命壯煞空　旱天得雨　命弱煞空　一般困取¶
　襯貼當推　先後是務　更是遲留　限行不取¶
　凶吉不全　缺漏必補　實地衝空　空衝出取¶
<pb:KR3g0041_WYG_025-8b>¶
　逢順而吉　弱強勝負　流年生尅　其理一同¶
　命泊子位　計為本宫　途中遇木　獲吉無凶¶
　見炁是禍　水孛灾濛　丑宫主是　土星為宗¶
　最嫌木炁　是為真凶　火羅限逢　生氣春風¶
　寅宫用炁　水孛欣逢　火羅泄我　耗有侵衝¶
　辰已有金　祿進名崇　少老見之　忌失一同¶
　卯宫屬火　孛不宜逢　水為我福　日進興隆¶
　喜見木炁　尅土榮豐　辰宫金主　土計相逢¶
<pb:KR3g0041_WYG_025-9a>¶
　為恩母曜　喜氣匆匆　見火旺相　不致災濛¶
　羅計逢化　得失之㓛　限逢計曜　乃有一凶¶
　見金自忿　無取而終　命安初地　以水為宗¶
　恩金若壯　富壽無疆　用孛為官　氣宇冲冲¶
　土計限遇　災忌難容　午宫安命　主星太陽¶
　不論生尅　金水為强　三方拱合　廼吉廼昌¶
　所忌木炁　干我心膓　火羅相遇　喜怒不常¶
　未屬太陰　金水孛祥　所忌土計　致為災殃¶
<pb:KR3g0041_WYG_025-9b>¶
　申宫立命　主孛水同　占起髙强　見金獨壯¶
　富貴家資　必顯榮旺　土計限逢　災輕耗蕩¶
　正業酉地　主曜金星　火羅仇隙　土計恩榮¶
　戌宫立命　主用羅星　最忌水孛　與之逢迎¶
　為見木炁　和暢充盈　限上逢羅　必致災驚¶
　有救則善　合水命傾　亥宫屬水　水孛我福¶
　金火羅纒　興災破祿　十二宫中　金忌所泊¶
　欲問貴格　日月分明　日月拱駕　金水朝迎¶
<pb:KR3g0041_WYG_025-10a>¶
　福官登駕　勲祿貴憑　職&KR0006;髙下　須看恩星¶
　或居官祿　或抱月榮　武官帶煞　格局居髙¶
　福星壯健　福祿滔滔　並忌流年　尅我災招¶
　如犯其刃　的刼亡夭　恩星不救　刑憲難迯¶
　欲問陞除　催官恩實　天馬來逢　恩星朝日¶
　宜在消詳　不可執一　欲問富格　田財坐實¶
　身帶泄神　福星伴月　煞星受制　身星透出¶
　祿主髙强　福星垣實　貧賤可知　煞犯月日¶
<pb:KR3g0041_WYG_025-10b>¶
　田財落空　限元䧟失　馬後安身　駕衝的實¶
　貼襯逢迎　遠近分評　尅之者近　尅重生輕¶
　生之者近　生重尅輕　鬬合取化　散背無情¶
　流旬空月　營運無能　更忌刼的　陽刃來刑¶
　財物耗散　四柱减輕　如何夭喪　遇煞難憑¶
　流旬空限　原守空星　太歲趕煞　的煞相爭¶
　更以星弱　便得西行　正煞實地　無化縱横¶
　但卜交㑹　𦂳要𤣥亨　流煞尅月　的刃來刑¶
<pb:KR3g0041_WYG_025-11a>¶
　直難犯主　亦易而傾　師尼之命　命位兩岐¶
　桃花帶馬　貴人多持　身坐官祿　財祿卑微¶
　奴星犯月　疾主侵欺　壽數一月　宜心㑹之¶
　淫賤女格　身命臨官　咸池帶馬　多不貴權¶
　聰明嬌麗　貌好優㳺　宫主受尅　身坐祿官¶
　更忌四角　勞苦勤艱　富夀女格　財福為先¶
　對拱三主　垣業舒顔　恩星伴月　晝日合闗¶
　閑星貌主　互換福閑　奴宫有吉　福祿齊年¶
<pb:KR3g0041_WYG_025-11b>¶
　僧道之命　格與貴同　華盖安身　妻子刑衝¶
　泄神伴月　炁木守宫　財福滿用　田主逢空¶
　日月守駕　光顯宗風　衆星聚㑹　先入為尊¶
　尅我利我　分其後先　尅星在後　疾病艱難¶
　生星在後　福祿舒顔　星辰留遲　災福如山¶
　田宅取化　吉凶星完　庶俗之命　歲忌官符¶
　或犯煞神　耗火趦趄　或帶生氣　獲彩吉乎¶
　官貴之命　不忌官符　只忌刼煞　剥我灾虞¶
<pb:KR3g0041_WYG_025-12a>¶
　惟喜恩到　灾脱樂餘　更看流陽　散遇不虚¶
　孤尅男女　命宫所取　或坐陽刃　或坐白虎¶
　或坐四角　羅計命怒　的煞犯身　天狗七五¶
　火羅炁孛　來夾身主　天主星空　孤眠獨坐¶
　吏人之命　恩煞兩專　好處十分　煞犯身元¶
　交限生氣　名列陞除　須要主健　氣數綿綿¶
　吉曜凶曜　朝日近君　生星不福　煞曜無迍¶
　當途限遇　須辯晨昏(自寅亥至未時止/日有氣申時减力)¶
<pb:KR3g0041_WYG_025-12b>¶
　日逢太隂　晦食無端　夜生太陽　亦以一般¶
　更有四令　不作空言　日火夜土　斯乃俗談¶
　並論生尅　不無二三　天乙貴人　坐命安身¶
　男命最好　女命賤貧　男女立處　並愛祿勲¶
　兼星得局　光顯宗親　驛馬有四　喜忌揀分¶
　男喜生旺　女喜衰神　八字兼用　叅究何旬¶
　納音所取　死活緣音　衆星靜處　居垣反貧¶
　十二次舎　喜忌同論　隨其憎愛　其驗如神¶
<pb:KR3g0041_WYG_025-13a>¶
　為歌一&KR0008;　同志斧斤　五宫夜日　子女參商¶
　晝月居五　災子孤張　七宫火羅　妻晚操強¶
　匪則年㓜　失倍年量　日月反背　如此尋常¶
　　先天秘訣論¶
夫冬木逢水而寒夏木遇火而燥秋金埋土而反晦冬¶
水潰土而致濁無根之木遇孛而漂泛東西受尅之土¶
逢水而崩流四出冬金見月饑寒徹骨春金見金淡薄¶
無情火逢月朗而無光金遇火溫而渙發寒水最宜朝¶
<pb:KR3g0041_WYG_025-13b>¶
陽夏火不妨見月未宫坐命太陰行限則柔能制剛星¶
度為垣太陰泊處則懦而無力盛夏之火何須木炁相¶
扶六月之水最怕火日涸轍夏金逢日銷蝕無&KR0147;秋木¶
逢陽凋零無補戍垣之火所用與卯垣不同酉宫之金¶
行限與辰宫有異冬水喜其南發夏火惡其北露冬春¶
之木遇晝日則謂向陽冰凍之土逢火羅方能發福寒¶
土何生金之有秋水非滋木之時酉辰坐命土計犯陰¶
而反佳(身逢/生也)卯戌為垣太乙抱蟾而為害(身傍/鬼也)殘晦之¶
<pb:KR3g0041_WYG_025-14a>¶
土遇火則有光輝剛燥之金遇土方能滋潤諸星皆退¶
主星獨順乃中流砥柱之人羣曜皆遲一星有用則獨¶
步軒昻之士土居女木居星雖相尅而有義命在申土¶
在亥行此限以何妨觜乃金石之火觸木方燃箕乃蒙¶
泉之水遇金為美璧參之水議論不殊亢娄之金所用¶
則一丑宫坐命不可以木為刑囚星柳為垣當以木炁¶
為難曜宫分有水宫之火火宫之木木宫之土議論萬¶
殊所用不一冬水為命太陰行限財不足清有餘春(闕/)¶
<pb:KR3g0041_WYG_025-14b>¶
作主土星發用彼無力我何藉論星須當論時論氣無¶
過論理造化貴在擇用術士妙在推詳若論太拘過猶¶
不及此論先天之妙後學宜謹斯文¶
　　造微論¶
兩儀肇闢六甲始生將三元而作三才建四時而為四¶
柱干為祿本定一生職位髙低支作命基布三限壽元¶
終始年生為根月建為苗日管經營斷中年之休咎時¶
為結果定晚歲之榮枯先推胎息之由次入變通之道¶
<pb:KR3g0041_WYG_025-15a>¶
為官為貴緣上下以咸和多滯多危本限元而相尅是¶
故格清局正當為臺閣之臣印旺官生必作鈞衡之任¶
馬頭帶劔鎭壓邉疆印綬逢華尊居翰𫟍祿雖多而有¶
害福不為祥煞雖重而無傷災反作吉三竒弗背才高¶
立解成名六甲正逢家富又能增業空亡親於寡宿孤¶
孑寒眠長生䧟於空亡貧寒偃蹇桃花若臨帝座因色¶
亡身咸池更㑹日宫緣妻致富根元淺薄逢生旺而不¶
榮本主興隆遇休囚而反吉陽刃臨于五鬼定須重犯¶
<pb:KR3g0041_WYG_025-15b>¶
徒流勾絞疊于三刑應是頻遭編配是以登仕途者莫逢吞¶
䧟爵祿𧇊停當兵權者勿遇天中身權退失胷襟澄徹¶
盖因水濟江湖學問淵源本是水居壬癸慈祥愷悌木¶
乗甲乙之鄕焦燥炎陽火盛丙丁之地名髙祿重乾金¶
㑹遇庚辛貫杇粟陳鎭土重親戍巳木繁而無金斵削¶
縱榮而末歲孤窮火炎而無水淘溶縱發而早年夭折¶
粤若水之浮泛惟憑土以隄防土重而無木䟽通遂歸¶
愚濁金堅而無火鍜鍊終是凶頑至若金脆火炎多則¶
<pb:KR3g0041_WYG_025-16a>¶
損已木柔金重利則傷身水淸而不&KR1421;土多土弱而不¶
禁木盛火强燥而微眇水畧濟以寛和須將勻配為佳¶
亦以均調為美大顯者貴乎深隱大屈者必㑹早伸壽¶
極年髙皆是祿臨帝旺職崇位顯為緣馬㑹生宫華盖¶
逢迎偏宜僧道學堂遇貴惟利師儒五行若也蕭索五¶
命因而低弱日逢空寡其妻多致生離時値孤虚其子¶
多饒不肖絶宫為皷盆之煞胎宫為白虎之神天空臨¶
嗣息之宫末歲損成家之子運逢吉宿無本主則未足¶
<pb:KR3g0041_WYG_025-16b>¶
歡娛限守凶神有根苗則不須畏懼歲君若臨惡弱一¶
歲迍邅生時若値休囚一生愁嘆源清者其流必遠本¶
濁者所作無成八字超羣不貴即當大富五行駁雜居¶
安可不慮危休囚者身性卑微旺相者聲名壯實先强¶
後弱必先吉而後凶始弱終强亦始凶而後吉乃若初¶
逢貴局未可便作貴推中遇凶强豈可便為凶兆大抵¶
文星好長生之地刑煞宜死絶之宫是以當憂不憂聞¶
喜不喜詳其本末察體盈虚榮辱窮通不言而喻吉凶¶
<pb:KR3g0041_WYG_025-17a>¶
悔吝可考而知名曰造微豈云小補¶
　　奥論大寶龜¶
天地萬物最靈者人自一念媾精之兆含先天無極之¶
仁根在苗先貴莫貴乎胎息實從花後重莫重於時辰¶
太歲君體統攝煞局勲垣日月代用流行富貴貧賤欲¶
究虚實先由胎而及歲要知吉凶必原命以推身土在¶
齊吳驗木炁火羅之正變天心午未察計羅金孛之屈¶
伸勿以所愛者盡作吉看勿以所憎者悉為凶論無中¶
<pb:KR3g0041_WYG_025-17b>¶
還有有中還無則吉者反凶凶者反吉甲子歲木乾命¶
坎四柱無戌亥乃不吉之吉吉不可量甲午歲水巽命¶
離四柱無巳辰乃非凶之凶凶為巳甚甲戌旬火羅申¶
酉子丑命逢申酉太歲則福起(火羅恩星在申酉空亡/之地遇申酉年太歲塡)¶
(實恩星則/為福也)甲辰旬土計寅卯巳酉垣遇寅卯流年則禍¶
起(計難星在寅卯空亡之地/遇寅太歲塡實則禍生也)特言其生尅尚未盡其愛¶
憎官福田財比同生氣奴兄疾相何異煞神身居官祿¶
陰賤陽貴主入閑極男晦女貞官祿田財俱無氣家無¶
<pb:KR3g0041_WYG_025-18a>¶
擔石之儲身命相貌俱受傷身有刑傷之苦遷移㑹馬¶
早歲暌離疾厄逢生暮年康泰吉星坐戌寅限歲逢空¶
防小人之窺筭凶星加巳午福月用煞招上貴之甄陶¶
用則火可生金達則水可尅土其間守對三合類有顚¶
倒五行固不可刻舟求劍尤不可膠柱調絃智者如珠¶
之走盤愚者按圖而索𩦸不辭&KR0225;縷用爾發明賈似道¶
命癸酉庚申丙子丙申立命𤣥枵(子/上)安身析木(寅/上)羅空¶
戍地木廟寅宫木羅俱煞豈不傷身夫何權傾中外威¶
<pb:KR3g0041_WYG_025-18b>¶
振人主盖羅化煞其身宫與木適居元空地木為禍主¶
是身與福星俱以煞羅為用二十六後大限入寅釣起¶
木羅勃然而起此遇煞逢空發也五十九後限入八煞¶
將旬屬空亡土為命主水為限主一火在丑體用俱傷¶
竄逐而死此時轄晚年之騐也舉此為例學者舉一隅¶
而反三隅斯為美矣其他格局萬緒千條不離殿駕貴¶
人勲垣田財官福取用則在環朝拱夾衝合虚實富貴¶
貧賤明如止水大抵身命祿曜抱括空亡官福田財朝¶
<pb:KR3g0041_WYG_025-19a>¶
臨垣局兼三才而兩之混六合而一也乃有為之人建¶
非常之業至若胎命身曜環拱官福官福田財朝拱垣¶
城印綬拱時命時命拱官福命官命主環拱用神歲得¶
年星貫朝祿命官福互垣田財㑹聚皆功名勲爵之人¶
盡富貴利達之士&KR0191;空則方袍團領歩玉登金生實則¶
佩印乘軒澤民致主又有貧窮忽富貴盛極則凶危日¶
月駕籍之宫祿馬亡刼之位留情審諦注意推詳日月¶
交輝之地有煞欲制年時聚貴之宫逢生忽空凶者福¶
<pb:KR3g0041_WYG_025-19b>¶
實値空吉者煞空坐實要當認火為金慎勿指水作木¶
古人謂燕雀不生鹿狐兎不乳馬所以我之喜者彼亦¶
喜之彼之忌者我亦忌之體究一源用叅八字四柱坐¶
生成貴祿者名髙利厚四殿拱田財身命者家富身榮¶
煞星登殿駕拱財官入宫有横來之財祿祿星照胎月¶
㑹田祿承䕃享見成之鎡基地祿建寅天元肇子故丁¶
卯陽生巳宫乃坐祿而癸酉一陽戍地則以實而不虚¶
知命君子鑑之¶
<pb:KR3g0041_WYG_025-20a>¶
　　星辰霄鑑經　　　　　　　太史陳卓註¶
史有郎官上應列宿之語傳有庶民中存惟星之言其¶
閒廟旺遲留須當精詳窮究乗旺入廟終為廊廟之才¶
五怒三刑豈掌權衡之任¶
　(旺者日戌月酉金亥木未水巳火丑土辰紫亥孛未/羅寅計巳正廟者日戌月戌金辰水亥水午火卯土)¶
　(丑紫丑孛未羅午討戌遲留者/應數所許也順吉遲留不吉)¶
宫主得位縱臨弱限不足為虞¶
　(宫主者命主星也得位者/旺廟髙强也縱弱限亦吉)¶
<pb:KR3g0041_WYG_025-20b>¶
身主髙强假使科名䧟而無害¶
　(身主者身宫學堂也要/髙强縱科名䧟亦吉也)¶
金水相㑹其人頓使有文章月火同宫此命平生多坎¶
坷¶
　(金水同宫吉月火同主平生坎坷都例經云就中/火星多灾障相對在强并在月中年困多苦歇㓕)¶
三方有用見印綬以遷榮八煞無凶遇吉星而照擢¶
　(三方者乃三方主星也有用則得地印綬者相主星/曜也主遷職榮貴八煞者疾厄宫無惡星也若遇吉)¶
　(星主限發/福超達)¶
<pb:KR3g0041_WYG_025-21a>¶
非格非局見善曜未必為竒逢怒逢囚縱文學徒然費¶
力¶
　(格局者謂星旺廟髙三方有用/怒囚者即五怒三刑主費力)¶
庸人之命亦多木德金星君子命中豈少羅㬋月孛¶
　(庸人亦有金木星君子/命中亦犯羅計土孛)¶
先貧後富想初限伏逆䧟宫先富後貧諒遷移逢於惡¶
曜¶
　(限者三才限主星也初/星䧟先貧末星䧟後富)¶
<pb:KR3g0041_WYG_025-21b>¶
終身享福三方總在髙强一世迍邅五怒復逢伏逆¶
　(三方髙强吉五/怒又行伏逆凶)¶
中年稱意命星臨官祿之鄕末限昌隆身主在遷移之¶
位¶
　(命星主星也要在髙强官祿/宫身主學堂要在遷移宫吉)¶
祖財破蕩權星與惡曜同行¶
　(惡曜者土火計孛權星者甲木乙金丙土丁月戊/水巳炁庚訃辛羅壬火癸孛忌同惡曜謂之枵星)¶
動止傷殘囚星與蝕神其位¶
<pb:KR3g0041_WYG_025-22a>¶
　(甲計乙羅之類是囚星/蝕神者羅計怕與囚同)¶
五星躔度貴在留順有情¶
　(五星者前順後逆皆喜留惟/有火土宫四餘皆不喜也)¶
四柱之中惟嫌囚怒無氣¶
　(四柱者年月日時亦人/命也忌逢囚怒星無氣)¶
四元皆䧟初中無救則貧¶
　(四元者乃天地人壽/元皆䧟無救星主貧)¶
九事並强身家有歸必貴¶
<pb:KR3g0041_WYG_025-22b>¶
　(九事者四元三限祿主命/星也及身命壽髙强主貴)¶
忌星更逆縱然貴必不長¶
　(忌星者日火夜正在/身命更逆雖貴不乆)¶
惡曜逢囚設使富而不乆¶
　(惡曜者火上計羅孛/囚星㑹雖富而不乆)¶
善星權貴遇之必定淸華¶
　(善星者金木水日月星也權貴/為權星主貴如遇之必淸貴)¶
喜曜髙强逢者無疑榮顯伏逆不順得之恰也如無¶
<pb:KR3g0041_WYG_025-23a>¶
　(喜曜者乃命主要用星辰也髙强/喜見然得順方為吉逆則無力也)¶
飛起逢囚此等遇如不遇¶
　(飛起何宫分善星纒/忌逢囚縱有如無)¶
木星紫炁見太陽必作髙僧¶
　(木星乃僧/道之星也)¶
熒惑鎭星値月孛必為曹吏¶
　(火土忌孛月㑹/為吏或軍人)¶
格局淸顯當為館閣之官木旺水淸必拜玉堂之職¶
<pb:KR3g0041_WYG_025-23b>¶
　(木旺水入/廟主貴)¶
貴人之命非惡曜以難榮¶
　(惡曜廟旺或為主/星限逢之必發福)¶
五弱之宫順行限而方發¶
　(有用星怕弱逆行/順段限逢之方吉)¶
木雖難而遇火禍反為祥¶
　(命宫雖有木星為/忌見火星化祥)¶
孛獨行而無金安能為害¶
<pb:KR3g0041_WYG_025-24a>¶
　(月孛星要獨行/大忌金星相對)¶
學堂䧟却才髙而不解成名¶
　(身宫主星䧟/則成名晚)¶
天首獨行庸軰而須還享福¶
　(羅星大喜日在六/陽宫獨行吉也)¶
妻星逢于忌怒婚合難終¶
　(妻星金星也逢/忌怒必主尅妻)¶
宫主飛入休囚科名無實¶
<pb:KR3g0041_WYG_025-24b>¶
　(命主星/忌囚同)¶
木紫土臨人馬位處封侯¶
　(三星喜在寅位/日生主封侯)¶
金計土入雙魚身為將相¶
　(三星喜在亥上相聚如/在命宫主將相之任)¶
水星逢孛為色招凶¶
　(水星忌與孛同/多主因色喪身)¶
金德入兊因妻致富¶
<pb:KR3g0041_WYG_025-25a>¶
　(金星喜酉必主陰/貴成身或妻家富)¶
五星伏逆逢吉曜以難榮¶
　(在伏逆段雖遇/貴星亦不成富)¶
身命髙强遇空宫而反吉¶
　(身命宫主坐在髙强宫/縦四空下生亦須發福)¶
火孛金星同位累冐憲章¶
　(火忌孛孛忌金金忌/火三星相㑹主凶)¶
土計水德同宫頻遭編配¶
<pb:KR3g0041_WYG_025-25b>¶
　(三星㑹者/主徒配)¶
惡星如臨身命性習低微¶
　(惡星無用或下入廟旺生身/宫多好下賤不喜髙上之人)¶
劍鋒如㑹命宫交遊豪俊¶
　(惡星有用或入/廟旺主性好髙)¶
仕途若逢黑道爵祿難髙¶
　(仕宦之人限逢計都多退職計都/者為尾黒道之宿也作事不明)¶
公吏如遇三刑因權退職¶
<pb:KR3g0041_WYG_025-26a>¶
　(公吏人命不可犯/三刑主遭罪退職)¶
最貴者諸星乗樂其間反覆未為佳¶
　(五星皆宜乗旺樂廟/反覆者退留順疾也)¶
最凶者六曜暗囚若是命主反為福¶
　(日月炁孛羅計為六曜/或作囚星得逢凶反吉)¶
科名䧟而無貴謾進趨求¶
　(科名乃甲乙木星之類/是也若䧟無救主不進)¶
魁星弱而有囚多圖不實¶
<pb:KR3g0041_WYG_025-26b>¶
　(魁星甲羅/戌火之類)¶
太歲若臨德合一歲迍邅¶
　(主凶/哭)¶
天庭若併生時終年坎坷¶
　(天庭亦太歲也/與時併並主災)¶
朝榮暮辱盖為金孛同宫初困後榮盖因限逢末福¶
　(乃大限也先見吉則/先榮後見吉則後榮)¶
魁星者天之文府見之詞翰淸華¶
<pb:KR3g0041_WYG_025-27a>¶
　(魁星/主貴)¶
九事相扶入廟則文章冠世¶
　(九事喜/廟旺)¶
疾厄最宜獨位免受其殃¶
　(疾厄囚星固/不喜雜諸星)¶
男女若遇弱宫晚年方有¶
　(男女天嗣也甲月/乙水作男女進福)¶
紫炁星為晦氣男孤而女子無夫東方水曰吉神縱破¶
<pb:KR3g0041_WYG_025-27b>¶
也還他復位¶
　(木星者東方甲/乙生主散災)¶
四元駁雜終身只是腐儒¶
　(三元祿主皆䧟名/駁雜乃白衣人也)¶
三貴髙强不貴亦須大富¶
　(三主居髙强/不貴即富也)¶
亷貞若臨身命嗣續有傷¶
　(亷貞羅計也在命宫主/尅子息縱有亦主貧寒)¶
<pb:KR3g0041_WYG_025-28a>¶
科目更入命宫妻身難任¶
　(科目者諸星也命宫/主尅三妻方且保守)¶
尅妻害子太乙與首尾同宫¶
　(太乙孛星若同/羅計必尅妻子)¶
失業亡家熒惑與刑囚共位¶
　(火星怕與刑星/囚星共位主災)¶
駝腰跛足囚星火土同行¶
　(囚星者疾厄星也若日生與火同夜生上同或都共/位駝腰跛足之疾作主星雖貴不免疾厄之苦也)¶
<pb:KR3g0041_WYG_025-28b>¶
瘖啞盲矓疾厄計羅共位¶
　(疾厄者亦囚星或/與計羅共位主疾)¶
是以强星入廟豈可便作貴看¶
　(星入廟旺不照身/命二宫亦無益)¶
命遇惡星安可便為凶論¶
　(如火土羅計孛在孛命二宫未可便為凶論若作主/星有如祿主甲火乙孛之類又羅主星在陽宫火孛)¶
　(計在陰宫夜/生人亦吉)¶
推其强弱細察幽微休咎吉凶萬無一失¶
<pb:KR3g0041_WYG_025-29a>¶
　　星辰瀛海經¶
才名髙顯紫金臨身命之宫粟帛豐饒紫土入田園之¶
次登第若逢年少金水髙强臨文兼及科名忌星莫犯¶
綬星入選限之宫須由正奏馬貴居壽元之上定中甲¶
科選祿朝元喜紫金星居禁闕時星入樂忌刑晦度入¶
封疆分野星居本度利祿宜人選除限入官宫銓曹遇¶
主官優銓長官星與科甲同明限値忌刑寺府以丞郎¶
佐理紫木臨財重佐必膺錢榖合衝有巳祿秩定黜坑¶
<pb:KR3g0041_WYG_025-29b>¶
塲臨文値命豈姓字之卑沉限度不刑見師儒之榮貴¶
魁文星入官宫甲科首選天乙光臨冊府館職榮登學¶
堂廟地優登翰墨之塲度分强宫驟入臺郎之貴水逰¶
雙女官居給舎郎臺紫占限躔職入淸華禁苑天乙加¶
臨官祿館殿優㳺選除星入忌刑初中迷滯官同祿綬¶
居强入叅禁從限怕忌刑犯守升礙銓曹九事㑹限定¶
膺九棘之榮二忌主方亦入二丞之貴正臨七品官星¶
與印綬同明從厯九丞地祿以凶刑入忌計同人綬朝¶
<pb:KR3g0041_WYG_025-30a>¶
元入提樞柄孛共權星主向出鎭刑臺印文廟旺著三¶
館之才猷限祿刑衝大一同之政績聲馳玉帳官星以¶
金火加臨部領邉疆選限以土羅衡照水宫(已申/也)天乙¶
文星禁地入蓬仙火位(戍卯/也)將權(金火羅/計也)使節牙璋征¶
遠塞選擢右科天乙入火金之舎官臨邉守太白資首¶
尾之威鸞坡節制科名與科甲同宫鴈塞征强走曜逐¶
黄幡入限金垣帶貴任三品於樞庭限忌逢官祗外遷¶
於藩鎮曹銓知遇祗緣選限星髙陞擢驟遷兼得髙官¶
<pb:KR3g0041_WYG_025-30b>¶
曜合科星忌䧟少年登第應難祿主髙强中限臨官又¶
顯金星輔日臨文還取髙科武曜佐權選授必居躐等¶
順星迎魁宿之强早初登第逆度値忌星之合中末題¶
名藩垣守土十一曜以朝元選祿値星六合宫而降等¶
貴由科目文星順入强宫官出雜流人元必以刑忌忌¶
犯科文異日方登上第時臨惡曜中年乃顯仕途臺丞¶
戰掾四元限付權謀師幕兵叅多忌星兼限弱身入財¶
宫無惡忌省府優登星居順殿守廟垣丞郎佐理優登¶
<pb:KR3g0041_WYG_025-31a>¶
瀛府官星與祿主同明對犯忌宫貼職以花城降品貴¶
由承襲馬元還入官宫居享羨餘祿主元居職位計羅¶
動以朝元出兼權柄火土忌而犯屬入佐中臺珠珍餘¶
羨察飛伏以臨財省府遷除以星躔而拱日印星拱日¶
定膺府寺之榮科目同宫兼領外臺之貴命分十曜貴¶
飛拱於太陽限㑹三星必依光於帝座官優府寺以財¶
限之主宫佐入丞郎怕忌星之犯舍權曜順而主向威¶
總軍戎福星守以限躔職司藩鎮(羅為黄幡計為豹尾/即天節天惡星也在)¶
<pb:KR3g0041_WYG_025-31b>¶
　(好樂喜廟旺之宫曰順行木金紫日月/得地皆福也要入限乃帥臣守土之格)¶
　　玉衡經¶
日為衆星之宗身乃一身之主衆星司令稟陽君方敢¶
行威三日逢刑縱月光不能為福晝生從日喜居六陽¶
之宫夜生從月利見六陰之地¶
　(子丑寅卯辰巳六陽也午未申酉戌亥六陰也日喜/居陽月喜居陰最怕失位設若反背未免災迍酉乃)¶
　(西沉生於卯時必然夭折卯為東照生于酉/時必難長大經云四月卯時人不壽可知也)¶
若論陰陽須看晝夜背太陽於父有憾背太陰於母有¶
<pb:KR3g0041_WYG_025-32a>¶
虧¶
五星俱要比和以得時為貴¶
　(經云得地不須論䧟/弱失時何必論髙强)¶
四餘不宜衝突而獨行為佳¶
　(单羅獨計能為福獨孛/孤熒最利人雜犯有禍)¶
伏逆無光順行有氣¶
　(五星有遲留伏逆順行者由我逆行者由他受/制則聽命于人也盖曜髙强逢之則能榮顯)¶
金星孛命好色而假淸髙木德臨垣剛德而懐惻隱水¶
<pb:KR3g0041_WYG_025-32b>¶
如臨命多學少成火若當權恣行惡毒沉謀熟慮為緣¶
土入命宫巧筭多機或者計居垣位獨孛則為人慳吝¶
单羅則賦性貪婪紫炁照臨為人伶俐雖是星辰如此¶
又看月令若何女命限到火躔防夫害子男命限到月¶
躔招妾招妻水孛如守田財難招祖業火羅若臨父母¶
㓜失慈親命主逢陽終富貴安身傍母必尊榮一宫遇¶
孛終身漂泊無拘十地逢羅少年誇豪逞訟水羅若居¶
子午終尅也有情木土偏愛陽宫雖戰而無損彗星晝¶
<pb:KR3g0041_WYG_025-33a>¶
見女人反以為殃天乙夜行男命見之反尅年月日時¶
三生値煞立見刑徒官魁進爵三主髙强自然榮顯金¶
月互垣必有立成之分水陽得局豈非榮顯之人主星¶
喜居母地主傍貴以成家母星飛入命垣多因妻而致¶
富¶
木居獅子居官不能享官¶
　(木星居于午宫乃烟飛火㓕之鄉雖有官而不能享/也經曰木星得令早歲科名然在午則為忌星楠&KR0008;)¶
　(也/)¶
<pb:KR3g0041_WYG_025-33b>¶
計入三陽有祿不沽于祿¶
　(三陽寅宫也非計所居之地然亥乃官祿之所故祿/最忌刑囚暗耗計若居寅乃能衝破以寅癸生人論)¶
水喜順而不喜逆土愛煖而不愛寒以元守官食合論¶
人之享用¶
　(元天元也食乃食神合是天干合論命不論元守官/食合論人之享用不識變通造化如甲人木為天元)¶
　(火為祿主辛為官丙/為食神已為合是也)¶
以官魁爵祿馬定人之前程¶
　(如甲子生人用金為官羅為魁土為爵木為祿元/水為馬此四星守照逢生坐實主一世富貴也)¶
<pb:KR3g0041_WYG_025-34a>¶
最喜者四角之有星所忌者三宫之無曜¶
　(四角寅申巳亥三宫即申子辰之類/四角有吉星則吉三宫無星則凶)¶
馬臨官祿出祖成家祿入妻宫因妻致富男命安居子¶
午必强狠而專權女人命立巽乾必淫冶而誇色坐貴¶
不宜衝貴見合不宜見刑¶
　(壬癸生人命坐亥貴在巳對衝則近貴不為力也又/如貴人宜合不宜見刑合則致其喜刑則致其怒)¶
立身合論馬元失官則徒然奔走¶
　(凡坐命馬上若得官禄主星同守之則/馬有拘束不致奔走不然必勞碌也)¶
<pb:KR3g0041_WYG_025-34b>¶
聚財則觀財庫無守則必定敗亡¶
　(如金庫在丑若官祿財星臨于丑宫則有収拾又/要看合拱無他煞尅破則吉若庫主失經受制凶)¶
不須輕用閑奴此等須當我用¶
　(若兄弟奴主有來破我財/庫則為他用我將何用)¶
煞不宜真真難磨㓕¶
　(申子辰煞在已若安命其/上乃真煞也若當令凶)¶
祿不宜破破則貧窮¶
　(甲祿在寅申宫有煞星衝/則為破祿主衣食艱辛)¶
<pb:KR3g0041_WYG_025-35a>¶
孤而加寡妻子難為¶
　(寅卯辰生丑為寡己/為孤男忌孤女忌寡)¶
空以加亡功名難遂¶
　(如甲子旬生人甲為陽見戌為空見亥/為亡乙入見亥為空見戌為亡是也)¶
刑不宜戰戰則必刑三刑帶戰必然刑害合不宜衝衝¶
則必破合還衝破作事無成論刑須要論煞刑害重而¶
難當論官必論魁星官魁合而必貴¶
　(甲生人以金為官以羅為/魁逢生旺居官享福也)¶
<pb:KR3g0041_WYG_025-35b>¶
旣參官星本宿當以太陽相參¶
　(官星即官祿主星也奈何以太陽相參盖/午宫天盤以日為主官星故以此參也)¶
雖論刑害星辰合以天煞互論¶
　(人盤本無煞若加盤上天煞來/臨更逢凶神禍甚二句結上)¶
兩煞夾垣須破相三刑臨煞必傷殘¶
　(且如辰生人已有煞卯有刃主帶疾破相/三刑即寅刑已已刑申煞若在申主夭折)¶
身命最喜入宫坐閑坐奴將何用日月不宜夾煞夾祿¶
夾貴以為榮¶
<pb:KR3g0041_WYG_025-36a>¶
子午為聖人端坐之宫諸煞莫入¶
　(二宫乃端門帝座凶神俱/不敢犯限到此雖危無妨)¶
辰戌為小人惡弱之地天乙莫臨¶
　(天乙乃貴人也辰戌本惡/弱之宫貴人豈居之哉)¶
煞立必暗金可畏若臨命宫夭折無疑¶
　(此論四暗金煞戌宫婁金度秋生未宫鬼金度夏生/丑宫牛金度冬生辰宫亢金春生若人立命遇此四)¶
　(煞更魂星同遇定主貧夭魂星/即飛亷也余謂暗金恐是的煞)¶
限遇惟明火無情若居煞位惡凶難免¶
<pb:KR3g0041_WYG_025-36b>¶
　(火居八極宫行限遇之煞/星有令主九死一生之斷)¶
日月若居華盖僧道流行¶
　(辰戌丑未為華盖日月居/之主孤尅不然僧道之流)¶
祿馬如䧟空亡巫醫術士¶
　(如人命坐官祿及祿馬之/宫落空亡九流術士也)¶
桃花帶合男女皆為無禮之淫¶
　(如申子辰生見雞寅午戌生人見兎亥卯未見䑕己/酉丑見馬為桃花也若辰宫命人見酉為合為祼刑)¶
　(露體男女皆為/無禮之淫也)¶
<pb:KR3g0041_WYG_025-37a>¶
隔角逢孤縱有嗣續皆過房之子¶
　(隔角如未申亥子丑寅巳午是也若人命逢/之更孤神同照身定主過房螟蛉之子也)¶
坐祿向馬乃利名顯達之人¶
　(甲寅生人命坐寅馬居申乃坐/祿向馬水木得令顯達之人也)¶
對祿坐貴亦文章騰踏之士¶
　(如壬癸生人命坐巳祿在亥貴人又有巳為對祿/坐貴定文章之士終貴然不如坐祿向馬為妙)¶
更不宜坐貴向勲有官無祿¶
　(命在貴人對官勲者為人/取祿稍遠有馬無祿矣)¶
<pb:KR3g0041_WYG_025-37b>¶
若能㑹祿馬交命祿厚官髙¶
　(祿馬二星夾身夾命不富/即貴故曰祿馬夾命身富)¶
命臨六厄三周必見災危¶
　(六厄馬前六害也小兒立/命于此三周之中災凶)¶
煞値三元晚年方可進用¶
　(三元陽男陰女衝前一辰如子衝午未是/也陰男陽女衝後一位是限行只此尤妙)¶
木羅㑹舍喜入寅宫¶
　(如六甲生人寅宫命木羅/臨㑹寅謂文科守命宫)¶
<pb:KR3g0041_WYG_025-38a>¶
水計相刑怕居辰地¶
　(二星相刑主惡死更加刑/地不延年己申命尤忌)¶
刼頭乃非活路刃末最是凶關¶
　(刼煞初逢至凶陽刃臨脱/至狠故曰刼頭刃尾凶)¶
煞星作黨有不巳之戰爭¶
　(如坐命宫羅計孛同位或/三合見之戰爭無巳也)¶
二毌爭權乃制過于姑息¶
　(如火如羅剛對剛也木見炁孤尅孤上見計遲鈍對/遲鈍水見孛柔弱對柔弱土命火羅单行妙也餘倣)¶
<pb:KR3g0041_WYG_025-38b>¶
　(此/)¶
孤日臨于命限勤苦勞心¶
　(孤日守命限勞苦盖孤/陽不生孤陰不長成也)¶
一月单臨官祿精靈可愛¶
　(月要单行為妙謂之孤月獨明若當射三方無/刑尅方好如照官祿二宫主夜生精彩最顯)¶
婦人當以身宫為重男人當以八煞為權¶
　(女人身宫淸吉則尊貴若凶星居之則卑賤矣男人/若八煞宫吉星居之主有威權凶星居之則有凶禍)¶
靣目傷殘刑囚不宜傷相貌心神漂泊水孛最忌入遷¶
<pb:KR3g0041_WYG_025-39a>¶
移¶
　(遷移本流遷之地水孛又是漂/泊之星在宫心神泛濫不寧)¶
對照逢羅婚姻反掌五宫逢孛男女虚花¶
　(月孛當頭須損子羅㬋在/命必傷妻見木方有子)¶
我尅者為妻對宫之禍福¶
　(如立命卯宫屬火對衝酉宫金為妻便看/金星居于何所而以强弱虚實定其禍福)¶
命畢而閒健三位有鬬爭¶
　(如立命亥以酉為閒極/金健木弱必爭鬬也)¶
<pb:KR3g0041_WYG_025-39b>¶
二主臨財資財豐厚兩强戰尅田宅動摇¶
　(身命自臨財帛無尅財必豐/盈兩强星戰尅田宅不吉)¶
福星喜臨垣祿星宜鎮位¶
　(福居福垣祿居祿上/逢生旺無不貴也)¶
以木炁金水為君子以火羅計孛為小人¶
　(木炁金水受制君子不能為福火羅計/孛四星得時有用則小人為大事也)¶
十二煞神子細推詳三百六十細參吉凶¶
　(一太歲二生氣三喪門四天醫五官符六死符七年/破八龍德九福德十天德十一弔客十二病符一云)¶
<pb:KR3g0041_WYG_025-40a>¶
　(九白/虎)¶
　　磨&KR1186;賦¶
命惟一理人為物靈五星緯天相尅相生而不定二氣¶
賦命其生其死之弗齊須知取用多門務必考叅諸說¶
詳觀制化更識安危富貴雙全盖是用星制難¶
　(如午安命木炁為難被/金尅羅被水尅是也)¶
貧寒一世只縁仇主傷恩¶
　(立命子宫火為恩被水尅/羅為次恩被孛尅是也)¶
<pb:KR3g0041_WYG_025-40b>¶
恩居四正定超凡¶
　(恩用二星守命㑹妻/男田財官福是也)¶
難若當頭何用説¶
　(如難星當頭照命不吉無/救倒限有救疾病破財)¶
仇難守命非過房離祖定主異姓同居忌難臨身非庻¶
出偏生必是塡房入舎或刑傷骨肉或出自貧寒要明¶
大化之機不可一例而斷取彼舎此認假成真難星若¶
占田財斷無祖業恩星司守田宅廣置田庄凶中變吉¶
<pb:KR3g0041_WYG_025-41a>¶
盖緣仇主受降吉中成凶却是恩星受制¶
　(官福田財命宫主星逢生/坐實財吉反此則凶也)¶
難星秉令限宫終身成敗破碎刑傷財庫衣祿艱辛¶
　(行限宫遇難星得令/無制則成敗多矣)¶
忌難同行當獲福恩仇如遇主無成¶
　(忌難同行自相尅反吉恩/星到限忌亦到則破害)¶
引鬼入室貧不自聊¶
　(如子命水孛守命木炁合/水孛拱照主貧賤一世)¶
<pb:KR3g0041_WYG_025-41b>¶
難星為用不可戰尅化難生恩福來不小¶
　(難用同行相尅凶無尅反/為福更難來生恩反福)¶
忌㑹仇星必主刑傷恩星守限遇仇來禍生不測¶
　(忌仇二星同家凶尤甚恩/守限遇仇相攻尅大凶)¶
難若當頭逢用制福却難量¶
　(如行限遇難本凶若是用/星正照尅難又大發也)¶
二母爭權决不為福兩鬼自鬬豈是無災恩星縱顯重¶
見無功¶
<pb:KR3g0041_WYG_025-42a>¶
　(恩重當頭得地升殿/仇用遇之再見無功)¶
難仇雖輕再見必死逄恩不發盖因恩在仇宫¶
　(单逢恩則發在仇宫則/不發此以限逢而言)¶
遇難不凶是由難居用地¶
　(逢限地遇凶難必然/為禍在用地則吉)¶
難守難宫禍不淺恩居恩地福無量¶
　(難守正宫禍來不小/恩星升殿發福非輕)¶
難坐恩宫轉凶成吉恩居仇地縱發亦輕¶
<pb:KR3g0041_WYG_025-42b>¶
　(難星若居恩宫反吉/恩星若居仇宫尤凶)¶
是知造化之機難盡明言之㫁官星貫日定為顯達之¶
人恩用居官亦是榮華之客¶
　(官祿貫太陽富貴恩用二星照/官祿宫尤貴顯亦審虚實强弱)¶
更無駁雜何用狐疑當看髙强次推輕重恩居用位縱¶
逢仇也見掀彰難宫直待用恩來方能榮顯¶
　(行限遇難本凶若得恩/用二星當途方許發福)¶
忌星守照須看三方恩用照臨必分正合¶
<pb:KR3g0041_WYG_025-43a>¶
　(忌星三方拱照凶恩用/正照刀轉重拱照刀轉)¶
恩無餘氣藉用星而制仇用若當頭儘難星而作祟¶
　(忌命金為恩無餘氣借木炁二星則富貴/更若太陰守命雖限逢凶難不為害也)¶
向背固宜斟酌晝夜更要推詳夫妻本是難星逢尅化¶
反能偕老¶
　(如命辰水為妻火為/難若同居齊眉到老)¶
兒女主是恩宿逢生旺反主刑傷¶
　(如辰命土為男女火星同/行雖相生終為難星主刑)¶
<pb:KR3g0041_WYG_025-43b>¶
恩守命宫福祿雙全¶
　(恩星守命必/然富貴雙全)¶
忌難臨身破刑帶疾¶
　(如難星與身命二星同/宫縱然發福亦主刑傷)¶
巳身可免母命難逃命立土宫諸宿喜躔火度限行水¶
局三方忌見金星木炁髙强禍來無地火羅夾命福必¶
滔天二曜五星制化不同三方四正照臨有氣靑雲得¶
路恩星身命兩朝陽白手成家命主恩星同守宅旣欲¶
<pb:KR3g0041_WYG_025-44a>¶
求名請舉須看當道祿神為難忌則不榮無疑化用恩¶
而登科無慮且看有無駁雜庻㡬論命不差行限若遇¶
恩星置田換宅宫内如逢難曜重病破財或重或輕有¶
黨有救難星有黨得地禍不可言恩星坐實逢生福尤¶
堪恃¶
　(身命主失纒逢難則一生成敗反覆之間耳已/上本文甚明然亦有註之者反生支節故不錄)¶
禍福依稀盖是恩仇相雜¶
　(恩星與仇星相混雜/則為禍福反掌耳)¶
<pb:KR3g0041_WYG_025-44b>¶
身命入恩逢時發達¶
　(身命纒難度難/宫至老艱辛)¶
辰酉立命土㑹太陰須當獲福¶
　(二宫安命太陰㑹土計乃恩星反/言富貴又不以上忌犯太陰論)¶
寅亥立命金氣臨身將何以為¶
　(二宫立命太陰㑹金氣謂/之安身傍鬼非金助月華)¶
火羅計孛本是凶神化恩星獲福莫量木炁金水本為¶
善宿為忌難見禍最速土命人行金限遇火不能尅金¶
<pb:KR3g0041_WYG_025-45a>¶
而發福土命人行木限遇水反能黨木以生災¶
　(如子丑宫命行限酉金乃金旺火衰盖火生土土生/金所以得助則福如寅亥木限逢水旺則水助木尅)¶
　(土所以/災生)¶
限逢難在髙强無救必然倒限倘若恩居忌弱有黨亦¶
不為祥所以喜者恩星秉令或逢生最可嫌者難星司¶
權兼有黨恩居强宫逢生行限遇之獲吉難星秉令有¶
黨行限遇之無救¶
　¶
<pb:KR3g0041_WYG_025-45b>¶
　¶
　¶
　¶
　¶
　¶
　¶
　¶
　星學大成卷二十五¶
